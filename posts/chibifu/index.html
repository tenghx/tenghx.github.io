<!doctype html><html lang=zh-cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1,shrink-to-fit=no"><title>赤壁赋 -任意码</title><link href=https://anycode.online/an-old-hope.min.css rel=stylesheet><link href=https://anycode.online/style.css rel=stylesheet><link rel=apple-touch-icon href=https://anycode.online/apple-touch-icon.png><link rel=icon href=https://anycode.online/favicon.ico><meta name=generator content="Hugo 0.74.2"></head><body class=single><header class=header><nav class=nav><p class=logo><a href=https://anycode.online/>任意码</a></p><ul class=menu><li><a href=https://anycode.online/about/>关于</a></li></ul></nav></header><main class=main><article class=post-single><header class=post-header><h1 class=post-title>赤壁赋</h1><div class=post-meta>2020年7月27日</div></header><div class=post-content><p>壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。</p><p>于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮于怀，望美人兮天一方。”客有吹洞萧者，倚歌而和之，其声呜呜然：如怨如慕，如泣如诉；余音袅袅，不绝如缕；舞幽壑之潜蛟，泣孤舟之嫠妇。</p><p>苏子愀然，正襟危坐，而问客曰：“何为其然也？”客曰：“月明星稀，乌鹊南飞，此非曹孟德之诗乎？西望夏口，东望武昌。山川相缪，郁乎苍苍；此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗；固一世之雄也，而今安在哉？况吾与子，渔樵于江渚之上，侣鱼虾而友糜鹿，驾一叶之扁舟，举匏樽以相属；寄蜉蝣与天地，渺沧海之一粟。哀吾生之须臾，羡长江之无穷；挟飞仙以遨游，抱明月而长终；知不可乎骤得，托遗响于悲风。”</p><p>苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，而天地曾不能一瞬；自其不变者而观之，则物于我皆无尽也。而又何羡乎？且夫天地之间，物各有主。苟非吾之所有，虽一毫而莫取。惟江上之清风，与山间之明月，耳得之而为声，目遇之而成色。取之无禁，用之不竭。是造物者之无尽藏也，而吾与子之所共适。”</p><p>客喜而笑，洗盏更酌，肴核既尽，杯盘狼藉。相与枕藉乎舟中，不知东方之既白。</p></div><footer class=post-footer><ul class=post-tags><li><a href=https://anycode.online/tags/%E8%AF%97%E8%AF%8D/>诗词</a></li></ul></footer></article></main><footer class=footer><span>&copy; 2020 <a href=https://anycode.online/about/>任意码</a></span></footer><script src=https://anycode.online/highlight.min.js></script><script>hljs.initHighlightingOnLoad();</script></body></html>